'0': और अब, वाल्मीकि-रामायण के बालकांड में  'ब्रह्माजी का आगमन' नामक पहला सर्ग ।
'1': देवर्षि नारदजीके उस वचन सुनकर ज्ञानी और धर्मात्मा ऋषि वाल्मीकिने अपने शिष्योंसहित उन महामुनिका पूजन किया ।
'2': वाल्मीकिजीसे विधिपूर्वक सम्मानित हो देवर्षि नारदजीने जानेके लिये उनसे आज्ञा माँगी और उनसे अनुमति मिल जानेपर वे आकाशमार्गसे चले गये ।
'3': उनके देवलोक पधारनेके दो ही घड़ी बाद वाल्मीकिजी तमसा नदीके तटपर गये, जो गंगाजीसे अधिक दूर नहीं था ।
'4': तमसाके तटपर पहुँचकर वहाँके घाटको कीचड़से रहित देख मुनिने अपने पास खड़े हुए शिष्यसे कहा-
'5': ‘भरद्वाज! देखो, यहाँका घाट बड़ा सुन्दर है। इसमें कीचड़का नाम नहीं है। यहाँका जल वैसा ही स्वच्छ है, जैसा सत्पुरुषका मन होता है ।
'6': ‘तात! यहीं कलश रख दो और मुझे मेरा वल्कल दो। मैं तमसाके इसी उत्तम तीर्थमें स्नान करूँगा’
'7': महात्मा वाल्मीकिके ऐसा कहनेपर नियम-परायण शिष्य भरद्वाजने अपने गुरु मुनिवर वाल्मीकिको वल्कलवस्त्र दिया।
'8': शिष्यके हाथसे वल्कल लेकर वे जितेन्द्रिय मुनि वहाँके विशाल वनकी शोभा देखते हुए सब ओर विचरने लगे ।
'9': महर्षि वाल्मीकिने उनके पास ही एक क्रौञ्च पक्षियोंका जोड़ा, जो कभी एक-दूसरेसे अलग नहीं होता था, जो बड़ी मधुर बोली बोलते थे, उस जोड़ेको वहाँ देखा ।
'10': उसी समय पापपूर्ण विचार रखनेवाले एक निषादने, जो समस्त जन्तुओंका अकारण वैरी था, वहाँ आकर पक्षियोंके उस जोड़ेमेंसे एक–नर पक्षीको मुनिके देखते-देखते बाणसे मार डाला।
'11': वह पक्षी खूनसे लथपथ होकर पृथ्वीपर गिर पड़ा और पंख फड़फड़ाता हुआ तड़पने लगा। अपने पतिकी हत्या हुई देख उसकी भार्या क्रौञ्ची करुणाजनक स्वरमें चीत्कार कर उठी ।
'12': उत्तम पंखोंसे युक्त वह पक्षी सदा अपनी भार्याके साथसाथ विचरता था। उसके मस्तकका रंग ताँबेके समान लाल था और वह कामसे मतवाला था। ऐसे पतिसे वियुक्त होकर क्रौञ्ची बड़े दुःखसे रो रही थी ।
'13': निषादने जिसे मार गिराया था, उस नर पक्षीकी वह दुर्दशा देख उन धर्मात्मा ऋषिको बड़ी दया आयी ।
'14': स्वभावतः करुणाका अनुभव करनेवाले ब्रह्मर्षिने ‘यह अधर्म हुआ है’ ऐसा निश्चय करके रोती हुई क्रौञ्चीकी ओर देखते हुए निषादसे इस प्रकार कहा-
'15': ‘निषाद! तुझे कभी भी शान्ति न मिले; क्योंकि तूने इस क्रौञ्चके जोड़ेमेंसे एककी, जो कामसे मोहित हो रहा था, बिना किसी अपराधके ही हत्या कर डाली’।
'16': ऐसा कहकर जब उन्होंने इसपर विचार किया, तब उनके मनमें यह चिन्ता हुई कि ‘अहो! इस पक्षीके शोकसे पीड़ित होकर मैंने यह क्या कह डाला’
'17': 'यही सोचते हुए महाज्ञानी और परम बुद्धिमान् मुनिवर वाल्मीकि एक निश्चयपर पहुँच गये और अपने शिष्यसे इस प्रकार बोले- '
'18': ‘तात! शोकसे पीड़ित हुए मेरे मुखसे जो वाक्य निकल पड़ा है, यह चार चरणोंमें आबद्ध है, सम अक्षर है, और इसे वीणाके लयपर गाया भी जा सकता है; अतः मेरा शोक से उत्पन्न हुआ यह वचन श्लोक बन जाएं, अन्यथा नहीं’
'19': मुनिकी यह उत्तम बात सुनकर उनके शिष्य भरद्वाजको बड़ी प्रसन्नता हुई और उसने उनका समर्थन करते हुए कहा —’हाँ, आपका यह वाक्य श्लोक ही होना चाहिये।’ शिष्यके इस कथनसे मुनिको विशेष संतोष हुआ
'20': तत्पश्चात् उन्होंने उत्तम तीर्थमें विधिपूर्वक स्नान किया और उसी विषयका विचार करते हुए वे आश्रमकी ओर लौट पड़े ।
'21': फिर उनका विनीत एवं शास्त्रज्ञ शिष्य भरद्वाज भी वह जलसे भरा हुआ कलश लेकर गुरुजीके पीछे-पीछे चला ।
'22': शिष्यके साथ आश्रममें पहुँचकर धर्मज्ञ ऋषि वाल्मीकिजी आसनपर बैठे और दूसरी बातें करते हुए ध्यान-मग्न हो गये ।
'23': इतनेहीमें अखिल विश्वकी सृष्टि करनेवाले, सर्वसमर्थ, महातेजस्वी चतुर्मुख ब्रह्माजी मुनिवर वाल्मीकिसे मिलनेके लिये स्वयं उनके आश्रमपर आये ।
'24': उन्हें देखते ही महर्षि वाल्मीकि सहसा उठकर खड़े हो गये। वे मन और इन्द्रियोंको वशमें रखकर अत्यन्त विस्मित हो हाथ जोड़े चुपचाप कुछ कालतक खड़े ही रह गये, कुछ बोल न सके ।
'25': तत्पश्चात् उन्होंने पाद्य, अर्घ्य, आसन और स्तुति आदिके द्वारा भगवान् ब्रह्माजीका पूजन किया और उनके चरणोंमें विधिवत् प्रणाम करके उनसे कुशल-समाचार पूछा ।
'26': भगवान् ब्रह्माने एक परम उत्तम आसनपर विराजमान होकर वाल्मीकि मुनिको भी आसन-ग्रहण करनेकी आज्ञा दी।
'27': ब्रह्माजीकी आज्ञा पाकर वे भी आसनपर बैठे। उस समय साक्षात् लोकपितामह ब्रह्मा सामने बैठे हुए थे
'28': तो भी वाल्मीकिका मन उस क्रौञ्च पक्षीवाली घटनाकी ओर ही लगा रहा। वे उसीके विषयमें सोचने लगे—’ओह ! जिसकी बुद्धि वैरभावको ग्रहण करनेमें ही लगी रहती है, उस पापात्मा व्याधने
'29': बिना किसी अपराधके ही वैसे मनोहर कलरव करनेवाले क्रौञ्च पक्षीके प्राण ले लिये’ । यही सोचते-सोचते उन्होंने क्रौञ्चीके आर्तनादको सुनकर निषादको लक्ष्य करके जो श्लोक कहा था,
'30': उसीको फिर ब्रह्माजीके सामने दुहराया। उसे दुहराते ही फिर उनके मनमें अपने दिये हुए शापके अनौचित्यका ध्यान आया। तब वे शोक और चिन्तामें डूब गये । ब्रह्माजी उनकी मनःस्थितिको समझकर हँसने लगे
'31': और मुनिवर वाल्मीकिसे इस प्रकार बोले—’ब्रह्मन् ! तुम्हारे मुँहसे निकला हुआ यह छन्दोबद्ध वाक्य श्लोकरूप ही होगा। इस विषयमें तुम्हें कोई अन्यथा विचार नहीं करना चाहिये। मेरे संकल्प अथवा प्रेरणासे ही तुम्हारे मुँहसे ऐसी वाणी निकली है ।
'32': |-
  ‘मुनिश्रेष्ठ! तुम परम बुद्धिमान् संसारमें सबसे बड़े धर्मात्मा
  और धीर पुरुष श्रीरामके सम्पूर्ण चरित्रका वर्णन करो।
'33': तुमने नारदके मुँहसे जैसा सुना है, उसीके अनुसार उनके चरित्रका चित्रण करो । ‘बुद्धिमान् श्रीरामका जो गुप्त या प्रकट वृत्तान्त है
'34': तथा लक्ष्मण, सीता और राक्षसोंके जो सम्पूर्ण गुप्त या प्रकट चरित्र हैं,
'35': वे सब अज्ञात होनेपर भी तुम्हें ज्ञात हो जायेंगे । ‘इस काव्यमें अंकित तुम्हारी कोई भी बात झूठी नहीं होगी;
'36': इसलिये तुम श्रीरामकी परम पवित्र एवं मनोरम कथाको श्लोकबद्ध करके लिखो । ‘इस पृथ्वीपर जबतक नदियों और पर्वतोंकी सत्ता रहेगी,
'37': तबतक संसारमें रामायणकथाका प्रचार होता रहेगा । ‘जबतक तुम्हारी बनायी हुई श्रीरामकथाका लोकमें प्रचार रहेगा,
'38': तबतक तुम इच्छानुसार ऊपर-नीचे तथा मेरे लोकोंमें निवास करोगे’ । ऐसा कहकर भगवान् ब्रह्माजी वहीं अन्तर्धान हो गये। उससे शिष्योंसहित भगवान् वाल्मीकि मुनिको बड़ा विस्मय हुआ ।
'39': तदनन्तर उनके सभी शिष्य अत्यन्त प्रसन्न होकर बार-बार इस श्लोकका गान करने लगे तथा परम विस्मित हो परस्पर इस प्रकार कहने लगे-
'40': ‘हमारे गुरुदेव महर्षि ने जिस समान अक्षरोंवाले चार चरणोंसे युक्त वाक्यका गान किया था, वह था तो उनके हृदयका शोक; किंतु उनकी वाणीद्वारा उच्चारित होकर श्लोकरूप हो गया’ ।
'41': शुद्ध अन्तःकरणवाले महर्षि वाल्मीकिके मनमें यह विचार हुआ कि मैं ऐसे ही श्लोकोंमें सम्पूर्ण रामायणकाव्यकी रचना करूँ ।
'42': यह सोचकर उदार दृष्टिवाले उन यशस्वी महर्षिने भगवान् श्रीरामके चरित्रको लेकर हजारों श्लोकोंसे युक्त महाकाव्यकी रचना की, जो उनके यशको बढ़ानेवाला है। इसमें श्रीरामके उदार चरित्रोंका प्रतिपादन करनेवाले मनोहर पदोंका प्रयोग किया गया है ।
'43': उन मुनिके बनाये हुए इस काव्यमें समासों, संधियों और यथायोग्य निर्वाह हुआ है। इसकी रचना में समता, पदों में माधुर्य और अर्थ में प्रसाद-गुण की अधिकता है। भावुकजनो! इस रघुवर-चरित्र और रावण-वध के प्रसंग को ध्यान देकर सुनो
'-1': इस प्रकार महर्षि वाल्मीकि द्वारा रचित आदिकाव्य श्रीमद्रामायणमें बालकाण्डमें 'ब्रह्माजी का आगमन' नामक दूसरा सर्ग पूरा हुआ ।
