[
  "श्रीमद्वाल्मीकीयरामायणे बालकाण्डे विश्वामित्रवंशवर्णनम् नाम चतुस्त्रिंशः सर्गः ॥१-३४॥",
  "कृतोद्वाहे गते तस्मिन् ब्रह्मदत्ते च राघव ।\nअपुत्रः पुत्रलाभाय पौत्रीमिष्टिमकल्पयत् ॥१-३४-१॥",
  "इष्ट्यां तु वर्तमानायां कुशनाभं महीपतिम् ।\nउवाच परमोदारः कुशो ब्रह्मसुतस्तदा ॥१-३४-२॥",
  "पुत्रस्ते सदृशः पुत्र भविष्यति सुधार्मिकः ।\nगाधिं प्राप्स्यसि तेन त्वं कीर्तिं लोके च शाश्वतीम् ॥१-३४-३॥",
  "एवमुक्त्वा कुशो राम कुशनाभं महीपतिम् ।\nजगामाकाशमाविश्य ब्रह्मलोकं सनातनम् ॥१-३४-४॥",
  "कस्यचित् त्वथ कालस्य कुशनाभस्य धीमतः ।\nजज्ञे परमधर्मिष्ठो गाधिरित्येव नामतः ॥१-३४-५॥",
  "स पिता मम काकुत्स्थ गाधिः परमधार्मिकः ।\nकुशवंशप्रसूतोऽस्मि कौशिको रघुनन्दन ॥१-३४-६॥",
  "पूर्वजा भगिनी चापि मम राघव सुव्रता ।\nनाम्ना सत्यवती नाम ऋचीके प्रतिपादिता ॥१-३४-७॥",
  "सशरीरा गता स्वर्गं भर्तारमनुवर्तिनी ।\nकौशिकी परमोदारा सा प्रवृत्ता महानदी ॥१-३४-८॥",
  "दिव्या पुण्योदका रम्या हिमवन्तमुपाश्रिता लोकस्य हितकार्यार्थं प्रवृत्ता भगिनी मम ॥१-३४-९॥",
  "ततोऽहं हिमवत्पार्श्वे वसामि नियतः सुखम् भगिन्यां स्नेहसंयुक्तः कौशिक्यां रघुनन्दन ॥१-३४-१०॥",
  "सा तु सत्यवती पुण्या सत्ये धर्मे प्रतिष्ठिता पतिव्रता महाभागा कौशिकी सरितां वरा ॥१-३४-११॥",
  "अहं हि नियमाद्राम हित्वा तां समुपागतः सिद्धाश्रममनुप्राप्तः सिद्धोऽस्मि तव तेजसा ॥१-३४-१२॥",
  "एषा राम ममोत्पत्तिः स्वस्य वंशस्य कीर्तिता देशस्य च महाबाहो यन्मां त्वं परिपृच्छसि ॥१-३४-१३॥",
  "गतोऽर्धरात्रः काकुत्स्थ कथाः कथयतो मम ।\nनिद्रामभ्येहि भद्रं ते मा भूद् विघ्नोऽध्वनीह नः ॥१-३४-१४॥",
  "निष्पन्दास्तरवः सर्वे निलीना मृगपक्षिणः ।\nनैशेन तमसा व्याप्ता दिशश्च रघुनन्दन ॥१-३४-१५॥",
  "शनैर्विसृज्यते संध्या नभो नेत्रैरिवावृतम् ।\nनक्षत्रतारागहनं ज्योतिर्भिरवभासते ॥१-३४-१६॥",
  "उत्तिष्ठते च शीतांशुः शशी लोकतमोनुदः ।\nह्लादयन् प्राणिनां लोके मनांसि प्रभया स्वया ॥१-३४-१७॥",
  "नैशानि सर्वभूतानि प्रचरन्ति ततस्ततः ।\nयक्षराक्षससंघाश्च रौद्राश्च पिशिताशनाः ॥१-३४-१८॥",
  "एवमुक्त्वा महातेजा विरराम महामुनिः ।\nसाधुसाध्विति तं सर्वे मुनयो ह्यभ्यपूजयन् ॥१-३४-१९॥",
  "कुशिकानामयं वंशो महान् धर्मपरः सदा ।\nब्रह्मोपमा महात्मानः कुशवंश्या नरोत्तमाः ॥१-३४-२०॥",
  "विशेषेण भवानेव विश्वामित्र महायशः ।\nकौशिकी सरितां श्रेष्ठा कुलोद्योतकरी तव ॥१-३४-२१॥",
  "मुदितैर्मुनिशार्दूलैः प्रशस्तः कुशिकात्मजः ।\nनिद्रामुपागमच्छ्रीमानस्तंगत इवांशुमान् ॥१-३४-२२॥",
  "रामोऽपि सहसौमित्रिः किञ्चिदागतविस्मयः ।\nप्रशस्य मुनिशार्दूलं निद्रां समुपसेवते ॥१-३४-२३॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे चतुस्त्रिंशः सर्गः ॥१-३४॥"
]