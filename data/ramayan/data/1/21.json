[
  "अथ श्रीमद्वाल्मीकीयरामायणे बालकाण्डे वसिष्ठवाक्यम् नाम एकविंशः सर्गः ॥१-२१॥",
  "तच्छ्रुत्वा वचनं तस्य स्नेहपर्याकुलाक्षरम् ।\nसमन्युः कौशिको वाक्यं प्रत्युवाच महीपतिम् ॥१-२१-१॥",
  "पूर्वमर्थं प्रतिश्रुत्य प्रतिज्ञां हातुमिच्छसि ।\nराघवाणामयुक्तोऽयं कुलस्यास्य विपर्ययः ॥१-२१-२॥",
  "यदीदं ते क्षमं राजन् गमिष्यामि यथागतम् ।\nमिथ्याप्रतिज्ञः काकुत्स्थ सुखी भव सुह्द्वृतः ॥१-२१-३॥",
  "तस्य रोषपरीतस्य विश्वामित्रस्य धीमतः ।\nचचाल वसुधा कृत्स्ना देवानां च भयं महत् ॥१-२१-४॥",
  "त्रस्तरूपं तु विज्ञाय जगत्सर्वं महानृषिः ।\nनृपतिं सुव्रतो धीरो वसिष्ठो वाक्यमब्रवीत् ॥१-२१-५॥",
  "इक्ष्वाकूणां कुले जातः साक्षाद् धर्म इवापरः ।\nधृतिमान् सुव्रतः श्रीमान् न धर्मं हातुमर्हसि ॥१-२१-६॥",
  "त्रिषु लोकेषु विख्यातो धर्मात्मा इति राघवः ।\nस्वधर्मं प्रतिपद्यस्व नाधर्मं वोढुमर्हसि ॥१-२१-७॥",
  "प्रतिश्रुत्य करिष्येति उक्तं वाक्यमकुर्वतः ।\nइष्टापूर्तवधो भूयात् तस्माद् रामं विसर्जय ॥१-२१-८॥",
  "कृतास्त्रमकृतास्त्रं वा नैनं शक्ष्यन्ति राक्षसाः ।\nगुप्तं कुशिकपुत्रेण ज्वलनेनामृतं यथा ॥१-२१-९॥",
  "एष विग्रहवान् धर्म एष वीर्यवतां वरः ।\nएष विद्याधिको लोके तपसश्च परायणम् ॥१-२१-१०॥",
  "एषोऽस्त्रान् विविधान् वेत्ति त्रैलोक्ये सचराचरे ।\nनैनमन्यः पुमान् वेत्ति न च वेत्स्यन्ति केचन ॥१-२१-११॥",
  "न देवा नर्षयः केचिन्नामरा न च राक्षसाः ।\nगन्धर्वयक्षप्रवराः सकिन्नरमहोरगाः ॥१-२१-१२॥",
  "सर्वास्त्राणि कृशाश्वस्य पुत्राः परमधार्मिकाः ।\nकौशिकाय पुरा दत्ता यदा राज्यं प्रशासति ॥१-२१-१३॥",
  "तेऽपि पुत्राः कृशाश्वस्य प्रजापतिसुतासुताः ।\nनैकरूपा महावीर्या दीप्तिमन्तो जयावहाः ॥१-२१-१४॥",
  "जया च सुप्रभा चैव दक्षकन्ये सुमध्यमे ।\nते सुवातेऽस्त्रशस्त्राणि शतं परमभास्वरम् ॥१-२१-१५॥",
  "पञ्चाशतं सुताँल्लेभे जया लब्धवरा वरान् ।\nवधायासुरसैन्यानामप्रमेयानुरूपिणः ॥१-२१-१६॥",
  "सुप्रभाजनयच्चापि पुत्रान् पञ्चाशतं पुनः ।\nसंहारान् नाम दुर्धर्षान् दुराक्रामान् बलीयसः ॥१-२१-१७॥",
  "तानि चास्त्राणि वेत्त्येष यथावत् कुशिकात्मजः ।\nअपूर्वाणां च जनने शक्तो भूयश्च धर्मवित् ॥१-२१-१८॥",
  "तेनास्य मुनिमुख्यस्य धर्मज्ञस्य महात्मनः ।\nन किञ्चिदस्त्यविदितं भूतं भव्यम् च राघव ॥१-२१-१९॥",
  "एवंवीर्यो महातेजा विश्वामित्रो महायशाः ।\nन रामगमने राजन् संशयं गन्तुमर्हसि ॥१-२१-२०॥",
  "तेषां निग्रहणे शक्तः स्वयं च कुशिकात्मजः ।\nतव पुत्रहितार्थाय त्वामुपेत्याभियाचते ॥१-२१-२१॥",
  "इति मुनिवचनात् प्रसन्नचित्तो रघुवृषभः च मुमोद पार्थिवाग्र्यः ।\nगमनमभिरुरोच राघवस्य प्रथितयशाः कुशिकात्मजाय बुद्ध्या ॥१-२१-२२॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे वसिष्ठवाक्यम् नाम एकविंशः सर्गः ॥१-२१॥"
]