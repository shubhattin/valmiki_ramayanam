[
  "अथ श्रीमद्वाल्मीकीयरामायणे बालकाण्डे कुशनाभकन्योपाख्यानम् नाम द्वात्रिंशः सर्गः ॥१-३२॥",
  "ब्रह्मयोनिर्महानासीत् कुशो नाम महातपाः ।\nअक्लिष्टव्रतधर्मज्ञः सज्जनप्रतिपूजकः ॥१-३२-१॥",
  "स महात्मा कुलीनायां युक्तायां सुमहाबलान् ।\nवैदर्भ्यां जनयामास चतुरः सदृशान् सुतान् ॥१-३२-२॥",
  "कुशाम्बं कुशनाभं च असूर्तरजसं वसुम् ।\nदीप्तियुक्तान् महोत्साहान् क्षत्रधर्मचिकीर्षया ॥१-३२-३॥",
  "तानुवाच कुशः पुत्रान् धर्मिष्ठान् सत्यवादिनः ।\nक्रियतां पालनं पुत्रा धर्मं प्राप्स्यथ पुष्कलम् ॥१-३२-४॥",
  "कुशस्य वचनं श्रुत्वा चत्वारो लोकसत्तमाः ।\nनिवेशं चक्रिरे सर्वे पुराणां नृवरास्तदा ॥१-३२-५॥",
  "कुशाम्बस्तु महातेजाः कौशाम्बीमकरोत् पुरीम् ।\nकुशनाभस्तु धर्मात्मा पुरं चक्रे महोदयम् ॥१-३२-६॥",
  "असूर्तरजसो नाम धर्मारण्यं महीपतिः ।\nचक्रे पुरवरं राजा वसुनाम गिरिव्रजम् ॥१-३२-७॥",
  "एषा वसुमती राम वसोस्तस्य महात्मनः ।\nएते शैलवराः पञ्च प्रकाशन्ते समन्ततः ॥१-३२-८॥",
  "सुमागधी नदी रम्या मागधान् विश्रुताऽऽययौ ।\nपञ्चानां शैलमुख्यानां मध्ये मालेव शोभते ॥१-३२-९॥",
  "सैषा हि मागधी राम वसोस्तस्य महात्मनः ।\nपूर्वाभिचरिता राम सुक्षेत्रा सस्यमालिनी ॥१-३२-१०॥",
  "कुशनाभस्तु राजर्षिः कन्याशतमनुत्तमम् ।\nजनयामास धर्मात्मा घृताच्यां रघुनन्दन ॥१-३२-११॥",
  "तास्तु यौवनशालिन्यो रूपवत्यः स्वलङ्कृताः ।\nउद्यानभूमिमागम्य प्रावृषीव शतह्रदाः ॥१-३२-१२॥",
  "गायन्त्यो नृत्यमानाश्च वादयन्त्यस्तु राघव ।\nआमोदं परमं जग्मुर्वराभरणभूषिताः ॥१-३२-१३॥",
  "अथ ताश्चारुसर्वाङ्ग्यो रूपेणाप्रतिमा भुवि ।\nउद्यानभूमिमागम्य तारा इव घनान्तरे ॥१-३२-१४॥",
  "ताः सर्वा गुणसम्पन्ना रूपयौवनसंयुताः ।\nदृष्ट्वा सर्वात्मको वायुरिदं वचनमब्रवीत् ॥१-३२-१५॥",
  "अहं वः कामये सर्वा भार्या मम भविष्यथ ।\nमानुषस्त्यज्यतां भावो दीर्घमायुरवाप्स्यथ ॥१-३२-१६॥",
  "चलं हि यौवनं नित्यं मानुषेषु विशेषतः ।\nअक्षयं यौवनं प्राप्ता अमर्यश्च भविष्यथ ॥१-३२-१७॥",
  "तस्य तद्वचनं श्रुत्वा वायोरक्लिष्टकर्मणः ।\nअपहास्य ततो वाक्यं कन्याशतमथाब्रवीत् ॥१-३२-१८॥",
  "अन्तश्चरसि भूतानां सर्वेषां सुरसत्तम ।\nप्रभावज्ञाश्च ते सर्वाः किमर्थमवमन्यसे ॥१-३२-१९॥",
  "कुशनाभसुता देव सर्वाः समस्ताः सुरसत्तम ।\nस्थानाच्च्यावयितुं देवं रक्षामस्तु तपो वयम् ॥१-३२-२०॥",
  "मा भूत् स कालो दुर्मेधः पितरं सत्यवादिनम् ।\nअवमन्य स्वधर्मेण स्वयं वरमुपास्महे ॥१-३२-२१॥",
  "पिता हि प्रभुरस्माकं दैवतं परमं च सः ।\nयस्य नो दास्यति पिता स नो भर्ता भविष्यति ॥१-३२-२२॥",
  "तासां तु वचनं श्रुत्वा हरिः परमकोपनः ।\nप्रविश्य सर्वगात्राणि बभञ्ज भगवान् प्रभुः ॥१-३२-२३॥",
  "अरत्निमात्राकृतयो भग्नगात्रा भयार्दिताः ।\nताः कन्या वायुना भग्ना विविशुर्नृपतेर्गृहम् ।\nप्रविश्य च सुसम्भ्रान्ताः सलज्जाः सास्रलोचनाः ॥१-३२-२४॥",
  "स च ता दयिता भग्नाः कन्याः परमशोभनाः ।\nदृष्ट्वा दीनास्तदा राजा सम्भ्रान्त इदमब्रवीत् ॥१-३२-२५॥",
  "किमिदं कथ्यतां पुत्र्यः को धर्ममवमन्यते ।\nकुब्जाः केन कृताः सर्वाश्चेष्टन्त्यो नाभिभाषथ ।\nएवं राजा विनिःश्वस्य समाधिं संदधे ततः ॥१-३२-२६॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे कुशनाभकन्योपाख्यानम् नाम द्वात्रिंशः सर्गः ॥१-३२॥"
]