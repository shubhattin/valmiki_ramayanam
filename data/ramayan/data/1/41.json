[
  "श्रीमद्वाल्मीकीयरामायणे बालकाण्डे सगरयज्ञसमाप्तिः नाम एकचत्वारिंशः सर्गः ॥१-४१॥",
  "पुत्रांश्चिरगताञ्ज्ञात्वा सगरो रघुनन्दन ।\nनप्तारमब्रवीद् राजा दीप्यमानं स्वतेजसा ॥१-४१-१॥",
  "शूरश्च कृतविद्यश्च पूर्वैस्तुल्योऽसि तेजसा ।\nपितॄणां गतिमन्विच्छ येन चाश्वोऽपवाहितः ॥१-४१-२॥",
  "अन्तर्भौमानि सत्त्वानि वीर्यवन्ति महान्ति च ।\nतेषां तु प्रतिघातार्थं सासिं गृह्णीष्व कार्मुकम् ॥१-४१-३॥",
  "अभिवाद्याभिवाद्यांस्त्वं हत्वा विघ्नकरानपि ।\nसिद्धार्थः संनिवर्तस्व मम यज्ञस्य पारगः ॥१-४१-४॥",
  "एवमुक्तोंऽशुमान् सम्यक् सगरेण महात्मना ।\nधनुरादाय खड्गं च जगाम लघुविक्रमः ॥१-४१-५॥",
  "स खातं पितृभिर्मार्गमन्तर्भौमं महात्मभिः ।\nप्रापद्यत नरश्रेष्ठ तेन राज्ञाभिचोदितः ॥१-४१-६॥",
  "देवदानवरक्षोभिः पिशाचपतगोरगैः ।\nपूज्यमानं महातेजा दिशागजमपश्यत ॥१-४१-७॥",
  "स तं प्रदक्षिणं कृत्वा पृष्ट्वा चैव निरामयम् ।\nपितॄन् स परिपप्रच्छ वाजिहर्तारमेव च ॥१-४१-८॥",
  "दिशागजस्तु तच्छ्रुत्वा प्रत्युवाच महामतिः ।\nआसमञ्ज कृतार्थस्त्वं सहाश्वः शीघ्रमेष्यसि ॥१-४१-९॥",
  "तस्य तद्वचनं श्रुत्वा सर्वानेव दिशागजान् ।\nयथाक्रमं यथान्यायं प्रष्टुं समुपचक्रमे ॥१-४१-१०॥",
  "तैश्च सर्वैर्दिशापालैर्वाक्यज्ञैर्वाक्यकोविदैः ।\nपूजितः सहयश्चैवागन्तासीत्यभिचोदितः ॥१-४१-११॥",
  "तेषां तद्वचनं श्रुत्वा जगाम लघुविक्रमः ।\nभस्मराशीकृता यत्र पितरस्तस्य सागराः ॥१-४१-१२॥",
  "स दुःखवशमापन्नस्त्वसमञ्जसुतस्तदा ।\nचुक्रोश परमार्तस्तु वधात् तेषां सुदुःखितः ॥१-४१-१३॥",
  "यज्ञियं च हयं तत्र चरन्तमविदूरतः ।\nददर्श पुरुषव्याघ्रो दुःखशोकसमन्वितः ॥१-४१-१४॥",
  "स तेषां राजपुत्राणां कर्तुकामो जलक्रियाम् ।\nस जलार्थी महातेजा न चापश्यज्जलाशयम् ॥१-४१-१५॥",
  "विसार्य निपुणां दृष्टिं ततोऽपश्यत् खगाधिपम् ।\nपितॄणां मातुलं राम सुपर्णमनिलोपमम् ॥१-४१-१६॥",
  "स चैनमब्रवीद् वाक्यं वैनतेयो महाबलः ।\nमा शुचः पुरुषव्याघ्र वधोऽयं लोकसम्मतः ॥१-४१-१७॥",
  "कपिलेनाप्रमेयेण दग्धा हीमे महाबलाः ।\nसलिलं नार्हसि प्राज्ञ दातुमेषां हि लौकिकम् ॥१-४१-१८॥",
  "गङ्गा हिमवतो ज्येष्ठा दुहिता पुरुषर्षभ ।\nतस्यां कुरु महाबाहो पितॄणां तु जल क्रियाम् ॥१-४१-१९॥",
  "भस्मराशीकृतानेतान् प्लावयेल्लोकपावनी ।\nतया क्लिन्नमिदं भस्म गङ्गया लोककान्तया ।\nषष्टिं पुत्रसहस्राणि स्वर्गलोकं गमिष्यति ॥१-४१-२०॥",
  "निर्गच्छाश्वं महाभाग संगृह्य पुरुषर्षभ ।\nयज्ञं पैतामहं वीर निर्वर्तयितुमर्हसि ॥१-४१-२१॥",
  "सुपर्णवचनं श्रुत्वा सोंऽशुमानतिवीर्यवान् ।\nत्वरितं हयमादाय पुनरायान्महातपाः ॥१-४१-२२॥",
  "ततो राजानमासाद्य दीक्षितं रघुनन्दन ।\nन्यवेदयद् यथावृत्तं सुपर्णवचनं तथा ॥१-४१-२३॥",
  "तच्छ्रुत्वा घोरसंकाशं वाक्यमंशुमतो नृपः ।\nयज्ञं निर्वर्तयामास यथाकल्पं यथाविधि ॥१-४१-२४॥",
  "स्वपुरं त्वगमच्छ्रीमानिष्टयज्ञो महीपतिः ।\nगङ्गायाश्चागमे राजा निश्चयं नाध्यगच्छत ॥१-४१-२५॥",
  "अगत्वा निश्चयं राजा कालेन महता महान् ।\nत्रिंशद्वर्षसहस्राणि राज्यं कृत्वा दिवं गतः ॥१-४१-२६॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे एकचत्वारिंशः सर्गः ॥१-४१॥"
]