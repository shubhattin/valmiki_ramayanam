[
  "श्रीमद्वाल्मीकीयरामायणे बालकाण्डे विद्याप्रदानम् नाम द्वाविंशः सर्गः ॥१-२२॥",
  "तथा वसिष्ठे ब्रुवति राजा दशरथः स्वयम् ।\nप्रहृष्टवदनो राममाजुहाव सलक्ष्मणम् ॥१-२२-१॥",
  "कृतस्वस्त्ययनं मात्रा पित्रा दशरथेन च ।\nपुरोधसा वसिष्ठेन मङ्गलैरभिमन्त्रितम् ॥१-२२-२॥",
  "स पुत्रं मूर्ध्न्युपाघ्राय राजा दशरस्तदा ।\nददौ कुशिकपुत्राय सुप्रीतेनान्तरात्मना ॥१-२२-३॥",
  "ततो वायुः सुखस्पर्शो नीरजस्को ववौ तदा ।\nविश्वामित्रगतं रामं दृष्ट्वा राजीवलोचनम् ॥१-२२-४॥",
  "पुष्पवृष्टिर्महत्यासीद् देवदुन्दुभिनिस्वनैः ।\nशङ्खदुन्दुभिनिर्घोषः प्रयाते तु महात्मनि ॥१-२२-५॥",
  "विश्वामित्रो ययावग्रे ततो रामो महायशाः ।\nकाकपक्षधरो धन्वी तं च सौमित्रिरन्वगात् ॥१-२२-६॥",
  "कलापिनौ धनुष्पाणी शोभयानौ दिशो दश ।\nविश्वामित्रं महात्मानं त्रिशीर्षाविव पन्नगौ ॥१-२२-७॥",
  "अनुजग्मतुरक्षुद्रौ पितामहमिवाश्विनौ ।\nअनुयातौ श्रिया दीप्तौ शोभयेतावनिन्दितौ ॥१-२२-८॥",
  "तदा कुशिकपुत्रं तु धनुष्पाणी स्वलंकृतौ ।\nबद्धगोधाङ्गुलित्राणौ खड्गवन्तौ महाद्युती ॥१-२२-९॥",
  "कुमारौ चारुवपुषौ भ्रातरौ रामलक्ष्मणौ ।\nअनुयातौ श्रिया दीप्तौ शोभयेतावनिन्दितौ ॥१-२२-१०॥",
  "स्थाणुं देवमिवाचिन्त्यं कुमाराविव पावकी ।\nअध्यर्धयोजनं गत्वा सरय्वा दक्षिणे तटे ॥१-२२-११॥",
  "रामेति मधुरां वाणीं विश्वामित्रोऽभ्यभाषत ।\nगृहाण वत्स सलिलं मा भूत्कालस्य पर्ययः ॥१-२२-१२॥",
  "मन्त्रग्रामं गृहाण त्वं बलामतिबलां तथा ।\nन श्रमो न ज्वरो वा ते न रूपस्य विपर्ययः ॥१-२२-१३॥",
  "न च सुप्तं प्रमत्तं वा धर्षयिष्यन्ति नैर्ऋताः ।\nन बाह्वोः सदृशो वीर्ये पृथिव्यामस्ति कश्चन ॥१-२२-१४॥",
  "त्रिषु लोकेषु वा राम न भवेत्सदृशस्तव ।\nबलामतिबलां चैव पठतस्तात राघव ॥१-२२-१५॥",
  "न सौभाग्ये न दाक्षिण्ये न ज्ञाने बुद्धिनिश्चये ।\nनोत्तरे प्रतिवक्तव्ये समो लोके तवानघ ॥१-२२-१६॥",
  "एतद्विद्याद्वये लब्धे न भवेत् सदृशस्तव ।\nबला चातिबला चैव सर्वज्ञानस्य मातरौ ॥१-२२-१७॥",
  "क्षुत्पिपासे न ते राम भविष्येते नरोत्तम ।\nबलामतिबलां चैव पठस्तात राघव ॥१-२२-१८॥",
  "गृहाण सर्वलोकस्य गुप्तये रघुनन्दन ।\nविद्याद्वयमधीयाने यशश्चाथ भवेद् भुवि ।\nपितामहसुते ह्येते विद्ये तेजःसमन्विते ॥१-२२-१९॥",
  "प्रदातुं तव काकुत्स्थ सदृशस्त्वं हि पार्थिव ।\nकामं बहुगुणाः सर्वे त्वय्येते नात्र संशयः ॥१-२२-२०॥",
  "तपसा संभृते चैते बहुरूपे भविष्यतः ।\nततो रामो जलं स्पृष्ट्वा प्रहृष्टवदनः शुचिः ॥१-२२-२१॥",
  "प्रतिजग्राह ते विद्ये महर्षेर्भावितात्मनः ।\nविद्यासमुदितो रामः शुशुभे भूरिविक्रमः ॥१-२२-२२॥",
  "सहस्ररश्मिर्भगवाञ्शरदीव दिवाकरः ।\nगुरुकार्याणि सर्वाणि नियुज्य कुशिकात्मजे ।\nऊषुस्तां रजनीं तत्र सरय्वां सुसुखं त्रयः ॥१-२२-२३॥",
  "दशरथनृपसूनुसत्तमाभ्यां तृणशयनेऽनुचिते तदोषिताभ्याम् ।\nकुशिकसुतवचोऽनुलालिताभ्याम् सुखमिव सा विबभौ विभावरी च ॥१-२२-२४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे द्वाविंशः सर्गः ॥१-२२॥"
]