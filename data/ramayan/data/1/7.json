[
  "अथ श्रीमद्वाल्मीकीयरामायणे बालकाण्डे अमात्यवर्णनम् नाम सप्तमः सर्गः ॥१-७॥",
  "तस्यामात्या गुणैरासन्विक्ष्वाकोः सुमहात्मनः ।\nमन्त्रज्ञाश्चेङ्गितज्ञाश्च नित्यं प्रियहिते रताः ॥१-७-१॥",
  "अष्टौ बभूवुर्वीरस्य तस्यामात्या यशस्विनः ।\nशुचयश्चानुरक्ताश्च राजकृत्येषु नित्यशः ॥१-७-२॥",
  "धृष्टिर्जयन्तो विजयः सुराष्ट्रो राष्ट्र्वर्धनः ।\nअकोपो धर्मपालश्च सुमन्त्रश्चाष्टमोऽर्थवित् ॥१-७-३॥",
  "ऋत्विजौ द्वावभिमतौ तस्यास्तामृषिसत्तमौ ।\nवसिष्ठो वामदेवश्च मन्त्रिणश्च तथापरे ॥१-७-४॥",
  "सुयज्ञोऽप्यथ जाबालिः काश्यपोऽप्यथ गौतमः ।\nमार्कण्डेयस्तु दीर्घायुस्तथा कात्यायनो द्विजः ॥१-७-५॥",
  "एतैर्ब्रह्मर्षिभिर्नित्यमृत्विजस्तस्य पौर्वकाः ।\nविद्याविनीता ह्रीमन्तः कुशला नियतेन्द्रियाः ॥१-७-६॥",
  "श्रीमन्तश्च महात्मानः शास्त्रज्ञा दृढविक्रमाः ।\nकीर्तिमन्तः प्रणिहिता यथावचनकारिणः ॥१-७-७॥",
  "तेजःक्षमायशःप्राप्ताः स्मितपूर्वाभिभाषिणः ।\nक्रोधात् कामार्थहेतोर्वा न ब्रूयुरनृतं वचः ॥१-७-८॥",
  "तेषामविदितं किंचित् स्वेषु नास्ति परेषु वा ।\nक्रियमाणं कृतं वापि चारेणापि चिकीर्षितम् ॥१-७-९॥",
  "कुशला व्यवहारेषु सौहृदेषु परीक्षिताः ।\nप्राप्तकालं यथा दण्डं धारयेयुः सुतेष्वपि ॥१-७-१०॥",
  "कोशसंग्रहणे युक्ता बलस्य च परिग्रहे ।\nअहितं चापि पुरुषं न हिंस्युरविदूषकम् ॥१-७-११॥",
  "वीराश्च नियतोत्साहा राजशास्त्रमनुष्ठिताः ।\nशुचीनां रक्षितारश्च नित्यं विषयवासिनाम् ॥१-७-१२॥",
  "ब्रह्मक्षत्रमहिंसन्तस्ते कोशं समपूरयन् ।\nसुतीक्ष्णदण्डाः सम्प्रेक्ष्य पुरुषस्य बलाबलम् ॥१-७-१३॥",
  "शुचीनामेकबुद्धीनां सर्वेषां सम्प्रजानताम् ।\nनासीत्पुरे वा राष्ट्रे वा मृषावादी नरः क्वचित् ॥१-७-१४॥",
  "क्वचिन्न दुष्टस्तत्रासीत् परदाररतिर्नरः ।\nप्रशान्तं सर्वमेवासीद् राष्ट्रं पुरवरं च तत् ॥१-७-१५॥",
  "सुवाससः सुवेशाश्च ते च सर्वे शुचिव्रताः ।\nहितार्थाश्च नरेन्द्रस्य जाग्रतो नयचक्षुषा ॥१-७-१६॥",
  "गुरोर्गुणगृहीताश्च प्रख्याताश्च पराक्रमैः ।\nविदेशेष्वपि विज्ञाताः सर्वतो बुद्धिनिश्चयाः ॥१-७-१७॥",
  "अभितो गुणवन्तश्च न चासन् गुणवर्जिताः ।\nसन्धिविग्रहतत्वज्ञाः प्रकृत्या सम्पदान्विताः ॥१-७-१८॥",
  "मंत्रसंवरणे शक्ताः शक्ताः सूक्ष्मासु बुद्धिषु ।\nनीतिशास्त्रविशेषज्ञाः सततं प्रियवादिनः ॥१-७-१९॥",
  "ईदृशैस्तैरमात्यैश्च राजा दशरथोऽनघः ।\nउपपन्नो गुणोपेतैरन्वशासद् वसुन्धराम् ॥१-७-२०॥",
  "अवेक्ष्यमाणश्चारेण प्रजा धर्मेण रक्षयन् ।\nप्रजानां पालनं कुर्वन्नधर्मं परिवर्जयन् ॥१-७-२१॥",
  "विश्रुतस्त्रिषु लोकेषु वदान्यः सत्यसंगरः ।\nस तत्र पुरुषव्याघ्रः शशास पृथिवीमिमाम् ॥१-७-२२॥",
  "नाध्यगच्छद्विशिष्टं वा तुल्यं वा शत्रुमात्मनः ।\nमित्रवान्नतसामन्तः प्रतापहतकण्टकः ।\nस शशास जगद् राजा दिवि देवपतिर्यथा ॥१-७-२३॥",
  "तैर्मन्त्रिभिर्मन्त्रहितै निविष्टैर्वृतोऽनुरक्तैः कुशलैः समर्थैः ।\nस पार्थिवो दीप्तिमवाप युक्तस्तेजोमयैर्गोभिरिवोदितोऽर्कः ॥१-७-२४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे अमात्यवर्णनम् नाम सप्तमः सर्गः ॥१-७॥"
]