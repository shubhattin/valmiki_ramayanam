[
  "श्रीमद्वाल्मीकीयरामायणे बालकाण्डे ऋक्षवानरोत्पत्तिः नाम सप्तदशः सर्गः ॥१-१७॥",
  "पुत्रत्वं तु गते विष्णौ राज्ञस्तस्य महात्मनः ।\nउवाच देवताः सर्वाः स्वयम्भूर्भगवानिदम् ॥१-१७-१॥",
  "सत्यसंधस्य वीरस्य सर्वेषां नो हितैषिणः ।\nविष्णोः सहायान् बलिनः सृजध्वं कामरूपिणः ॥१-१७-२॥",
  "मायाविदश्च शूरांश्च वायुवेगसमान् जवे ।\nनयज्ञान् बुद्धिसम्पन्नान् विष्णुतुल्यपराक्रमान् ॥१-१७-३॥",
  "असंहार्यानुपायज्ञान् दिव्यसंहननान्वितान् ।\nसर्वास्त्रगुणसम्पन्नानमृतप्राशनानिव ॥१-१७-४॥",
  "अप्सरस्सु च मुख्यासु गन्धर्वीणां तनूषु च ।\nयक्षपन्नगकन्यासु ऋक्षविद्याधरीषु च ॥१-१७-५॥",
  "किन्नरीणां च गात्रेषु वानरीणां तनूषु च ।\nसृजध्वं हरिरूपेण पुत्रांस्तुल्यपराक्रमान् ॥१-१७-६॥",
  "पूर्वम् एव मया सृष्टो जाम्बवान् ऋक्ष पुङ्गवः ।\nजृम्भमाणस्य सहसा मम वक्रात् अजायत ॥१-१७-७॥",
  "ते तथोक्ता भगवता तत् प्रतिश्रुत्य शासनम् ।\nजनयामासुरेवं ते पुत्रान् वानररूपिणः ॥१-१७-८॥",
  "ऋषयश्च महात्मानः सिद्धविद्याधरोरगाः ।\nचारणाश्च सुतान् वीरान् ससृजुर्वनचारिणः ॥१-१७-९॥",
  "वानरेन्द्रं महेन्द्राभमिन्द्रो वालिनमात्मजम् ।\nसुग्रीवं जनयामास तपनस्तपतां वरः ॥१-१७-१०॥",
  "बृहस्पतिस्त्वजनयत् तारं नाम महाकपिम् ।\nसर्ववानरमुख्यानां बुद्धिमन्तमनुत्तमम् ॥१-१७-११॥",
  "धनदस्य सुतः श्रीमान् वानरो गन्धमादनः ।\nविश्वकर्मा त्वजनयन्नलं नाम महाकपिम् ॥१-१७-१२॥",
  "पावकस्य सुतः श्रीमान् नीलोऽग्निसदृशप्रभः ।\nतेजसा यशसा वीर्यादत्यरिच्यत वीर्यवान् ॥१-१७-१३॥",
  "रूपद्रविणसम्पन्नावश्विनौ रूपसम्मतौ ।\nमैन्दं च द्विविदं चैव जनयामासतुः स्वयम् ॥१-१७-१४॥",
  "वरुणो जनयामास सुषेणं नाम वानरम् ।\nशरभं जनयामास पर्जन्यस्तु महाबलः ॥१-१७-१५॥",
  "मारुतस्यौरसः श्रीमान् हनुमान् नाम वानरः ।\nवज्रसंहननोपेतो वैनतेयसमो जवे ॥१-१७-१६॥",
  "सर्ववानरमुख्येषु बुद्धिमान् बलवानपि ।\nते सृष्टा बहुसाहस्रा दशग्रीववधोद्यताः ॥१-१७-१७॥",
  "अप्रमेयबला वीरा विक्रान्ताः कामरूपिणः ।\nते गजाचलसंकाशा वपुष्मन्तो महाबलाः ॥१-१७-१८॥",
  "ऋक्षवानरगोपुच्छाः क्षिप्रमेवाभिजज्ञिरे ।\nयस्य देवस्य यद्रूपं वेषो यश्च पराक्रमः ॥१-१७-१९॥",
  "अजायत समं तेन तस्य तस्य पृथक् पृथक् ।\nगोलाङ्गूलीषु चोत्पन्नाः किंचिदुन्नतविक्रमाः ॥१-१७-२०॥",
  "ऋक्षीषु च तथा जाता वानराः किन्नरीषु च ।\nदेवा महर्षिगन्धर्वास्तार्क्ष्ययक्षा यशस्विनः ॥१-१७-२१॥",
  "नागाः किम्पुरुषाश्चैव सिद्धविद्याधरोरगाः ।\nबहवो जनयामासुर्हृष्टास्तत्र सहस्रशः ॥१-१७-२२॥",
  "चारणाश्च सुतान् वीरान् ससृजुर्वनचारिणः ।\nवानरान् सुमहाकायान् सर्वान् वै वनचारिणः ॥१-१७-२३॥",
  "अप्सरस्सु च मुख्यासु तथा विद्याधरीषु च ।\nनागकन्यासु च तदा गन्धर्वीणां तनूषु च ।\nकामरूपबलोपेता यथाकामविचारिणः ॥१-१७-२४॥",
  "सिंहशार्दूलसदृशा दर्पेण च बलेन च ।\nशिलाप्रहरणाः सर्वे सर्वे पादपयोधिनः ॥१-१७-२५॥",
  "नखदंष्ट्रायुधाः सर्वे सर्वे सर्वास्त्रकोविदाः ।\nविचालयेयुः शैलेन्द्रान् भेदयेयुः स्थिरान् द्रुमान् ॥१-१७-२६॥",
  "क्षोभयेयुश्च वेगेन समुद्रं सरितां पतिम् ।\nदारयेयुः क्षितिं पद्भ्यामाप्लवेयुर्महार्णवान् ॥१-१७-२७॥",
  "नभस्तलं विशेयुश्च गृह्णीयुरपि तोयदान् ।\nगृह्णीयुरपि मातङ्गान् मत्तान् प्रव्रजतो वने ॥१-१७-२८॥",
  "नर्दमानांश्च नादेन पातयेयुर्विहङ्गमान् ।\nईदृशानां प्रसूतानि हरीणां कामरूपिणाम् ॥१-१७-२९॥",
  "शतं शतसहस्राणि यूथपानां महात्मनाम् ।\nते प्रधानेषु यूथेषु हरीणां हरियूथपाः ॥१-१७-३०॥",
  "बभूवुर्यूथपश्रेष्ठान् वीरांश्चाजनयन् हरीन् ।\nअन्ये ऋक्षवतः प्रस्थानुपतस्थुः सहस्रशः ॥१-१७-३१॥",
  "अन्ये नानाविधाञ्छैलान् काननानि च भेजिरे ।\nसूर्यपुत्रं च सुग्रीवं शक्रपुत्रं च वालिनम् ॥१-१७-३२॥",
  "भ्रातरावुपतस्थुस्ते सर्वे च हरियूथपाः ।\nनलं नीलं हनूमन्तमन्यांश्च हरियूथपान् ॥१-१७-३३॥",
  "ते तार्क्ष्यबलसम्पन्नाः सर्वे युद्धविशारदाः ।\nविचरन्तोऽर्दयन् सर्वान् सिंहव्याघ्रमहोरगान् ॥१-१७-३४॥",
  "महाबलो महाबाहुर्वाली विपुलविक्रमः ।\nजुगोप भुजवीर्येण ऋक्षगोपुच्छवानरान् ॥१-१७-३५॥",
  "तैरियं पृथिवी शूरैः सपर्वतवनार्णवा ।\nकीर्णा विविधसंस्थानैर्नानाव्यञ्जनलक्षणैः ॥१-१७-३६॥",
  "तैर्मेघवृन्दाचलकूटसंनिभैर्महाबलैर्वानरयूथपाधिपैः ।\nबभूव भूर्भीमशरीररूपैः समावृता रामसहायहेतोः ॥१-१७-३७॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे सप्तदशः सर्गः ॥१-१७॥"
]