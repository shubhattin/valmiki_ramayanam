[
  "श्रीमद्वाल्मीकीयरामायणे बालकाण्डे सगरपुत्रजन्म नाम अष्टात्रिंशः सर्गः ॥१-३८॥",
  "तां कथां कौशिको रामे निवेद्य मधुराक्षराम् ।\nपुनरेवापरं वाक्यं काकुत्स्थमिदमब्रवीत् ॥१-३८-१॥",
  "अयोध्याधिपतिर्वीर पूर्वमासीन्नराधिपः ।\nसगरो नाम धर्मात्मा प्रजाकामः स चाप्रजः ॥१-३८-२॥",
  "वैदर्भदुहिता राम केशिनी नाम नामतः ।\nज्येष्ठा सगरपत्नी सा धर्मिष्ठा सत्यवादिनी ॥१-३८-३॥",
  "अरिष्टनेमेर्दुहिता सुपर्णभगिनी तु सा ।\nद्वितीया सगरस्यासीत् पत्नी सुमतिसंज्ञिता ॥१-३८-४॥",
  "ताभ्यां सह महाराजः पत्नीभ्यां तप्तवांस्तपः ।\nहिमवन्तं समासाद्य भृगुप्रस्रवणे गिरौ ॥१-३८-५॥",
  "अथ वर्षशते पूर्णे तपसाऽऽराधितो मुनिः ।\nसगराय वरं प्रादाद् भृगुः सत्यवतां वरः ॥१-३८-६॥",
  "अपत्यलाभः सुमहान् भविष्यति तवानघ ।\nकीर्तिं चाप्रतिमां लोके प्राप्स्यसे पुरुषर्षभ ॥१-३८-७॥",
  "एका जनयिता तात पुत्रं वंशकरं तव ।\nषष्टिं पुत्रसहस्राणि अपरा जनयिष्यति ॥१-३८-८॥",
  "भाषमाणं महात्मानं राजपुत्र्यौ प्रसाद्य तम् ।\nऊचतुः परमप्रीते कृताञ्जलिपुटे तदा ॥१-३८-९॥",
  "एकः कस्याः सुतो ब्रह्मन् का बहूञ्जनयिष्यति ।\nश्रोतुमिच्छावहे ब्रह्मन् सत्यमस्तु वचस्तव ॥१-३८-१०॥",
  "तयोस्तद् वचनं श्रुत्वा भृगुः परमधार्मिकः ।\nउवाच परमां वाणीं स्वच्छन्दोऽत्र विधीयताम् ॥१-३८-११॥",
  "एको वंशकरो वास्तु बहवो वा महाबलाः ।\nकीर्तिमन्तो महोत्साहाः का वा कं वरमिच्छति ॥१-३८-१२॥",
  "मुनेस्तु वचनं श्रुत्वा केशिनी रघुनन्दन ।\nपुत्रं वंशकरं राम जग्राह नृपसंनिधौ ॥१-३८-१३॥",
  "षष्टिं पुत्रसहस्राणि सुपर्णभगिनी तदा ।\nमहोत्साहान् कीर्तिमतो जग्राह सुमतिः सुतान् ॥१-३८-१४॥",
  "प्रदक्षिणमृषिं कृत्वा शिरसाभिप्रणम्य तम् ।\nजगाम स्वपुरं राजा सभार्यो रघुनन्दन ॥१-३८-१५॥",
  "अथ काले गते तस्य ज्येष्ठा पुत्रं व्यजायत ।\nअसमञ्ज इति ख्यातं केशिनी सगरात्मजम् ॥१-३८-१६॥",
  "सुमतिस्तु नरव्याघ्र गर्भतुम्बं व्यजायत ।\nषष्टिः पुत्रसहस्राणि तुम्बभेदाद् विनिःसृताः ॥१-३८-१७॥",
  "घृतपूर्णेषु कुम्भेषु धात्र्यस्तान् समवर्धयन् ।\nकालेन महता सर्वे यौवनं प्रतिपेदिरे ॥१-३८-१८॥",
  "अथ दीर्घेण कालेन रूपयौवनशालिनः ।\nषष्टिः पुत्रसहस्राणि सगरस्याभवंस्तदा ॥१-३८-१९॥",
  "स च ज्येष्ठो नरश्रेष्ठ सगरस्यात्मसम्भवः ।\nबालान् गृहीत्वा तु जले सरय्वा रघुनन्दन ॥१-३८-२०॥",
  "प्रक्षिप्य प्राहसन्नित्यं मज्जतस्तान् निरीक्ष्य वै ।\nएवं पापसमाचारः सज्जनप्रतिबाधकः ॥१-३८-२१॥",
  "पौराणामहिते युक्तः पित्रा निर्वासितः पुरात् ।\nतस्य पुत्रोंऽशुमान् नाम असमञ्जस्य वीर्यवान् ॥१-३८-२२॥",
  "सम्मतः सर्वलोकस्य सर्वस्यापि प्रियंवदः ।\nततः कालेन महता मतिः समभिजायत ॥१-३८-२३॥",
  "सगरस्य नरश्रेष्ठ यजेयमिति निश्चिता ।\nस कृत्वा निश्चयं राजा सोपाध्यायगणस्तदा ।\nयज्ञकर्मणि वेदज्ञो यष्टुं समुपचक्रमे ॥१-३८-२४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे अष्टात्रिंशः सर्गः ॥१-३८॥"
]