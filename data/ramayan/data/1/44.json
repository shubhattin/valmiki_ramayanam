[
  "श्रीमद्वाल्मीकीयरामायणे बालकाण्डे सागरोद्धारः नाम चतुश्चत्वारिंशः सर्गः ॥१-४४॥",
  "स गत्वा सागरं राजा गङ्गायानुगतस्तदा ।\nप्रविवेश तलं भूमेर्यत्र ते भस्मसात्कृताः ॥१-४४-१॥",
  "भस्मन्यथाप्लुते राम गङ्गायाः सलिलेन वै ।\nसर्वलोकप्रभुर्ब्रह्मा राजानमिदमब्रवीत् ॥१-४४-२॥",
  "तारिता नरशार्दूल दिवं याताश्च च देववत् ।\nषष्टिः पुत्रसहस्राणि सगरस्य महात्मनः ॥१-४४-३॥",
  "सागरस्य जलं लोके यावत्स्थास्यति पार्थिव ।\nसगरस्यात्मजाः सर्वे दिवि स्थास्यन्ति देववत् ॥१-४४-४॥",
  "इयं च दुहिता ज्येष्ठा तव गङ्गा भविष्यति ।\nत्वत्कृतेन च नाम्नाथ लोके स्थास्यति विश्रुता ॥१-४४-५॥",
  "गङ्गा त्रिपथगा नाम दिव्या भागीरथीति च ।\nत्रीन् पथो भावयन्तीति तस्मात् त्रिपथगा स्मृता ॥१-४४-६॥",
  "पितामहानां सर्वेषां त्वमत्र मनुजाधिप ।\nकुरुष्व सलिलं राजन् प्रतिज्ञामपवर्जय ॥१-४४-७॥",
  "पूर्वकेण हि ते राजंस्तेनातियशसा तदा ।\nधर्मिणां प्रवरेणाथ नैष प्राप्तो मनोरथः ॥१-४४-८॥",
  "तथैवांशुमता तात लोकेऽप्रतिमतेजसा ।\nगङ्गां प्रार्थयता नेतुं प्रतिज्ञा नापवर्जिता ॥१-४४-९॥",
  "राजर्षिणा गुणवता महर्षिसमतेजसा ।\nमत्तुल्यतपसा चैव क्षत्रधर्मस्थितेन च ॥१-४४-१०॥",
  "दिलीपेन महाभाग तव पित्रातितेजसा ।\nपुनर्न शकिता नेतुं गङ्गां प्रार्थयतानघ ॥१-४४-११॥",
  "सा त्वया समतिक्रान्ता प्रतिज्ञा पुरुषर्षभ ।\nप्राप्तोऽसि परमं लोके यशः परमसम्मतम् ॥१-४४-१२॥",
  "तच्च गङ्गावतरणं त्वया कृतमरिंदम ।\nअनेन च भवान् प्राप्तो धर्मस्यायतनं महत् ॥१-४४-१३॥",
  "प्लावयस्व त्वमात्मानं नरोत्तम सदोचिते ।\nसलिले पुरुषश्रेष्ठ शुचिः पुण्यफलो भव ॥१-४४-१४॥",
  "पितामहानां सर्वेषां कुरुष्व सलिलक्रियाम् ।\nस्वस्ति तेऽस्तु गमिष्यामि स्वं लोकं गम्यतां नृप ॥१-४४-१५॥",
  "इत्येवमुक्त्वा देवेशः सर्वलोकपितामहः यथागतं तथागच्चद् देवलोकं महायशाः ॥१-४४-१६॥",
  "भगीरथस्तु राजर्षिः कृत्वा सलिलमुत्तमम् यथाक्रमं यथान्यायं सागराणां महायशाः ॥१-४४-१७॥",
  "कृतोदकः शुची राजा स्वपुरं प्रविवेश ह ।\nसमृद्धार्थो नरश्रेष्ठ स्वराज्यं प्रशशास ह ॥१-४४-१८॥",
  "प्रमुमोद च लोकस्तं नृपमासाद्य राघव ।\nनष्टशोकः समृद्धार्थो बभूव विगतज्वरः ॥१-४४-१९॥",
  "एष ते राम गंगाया विस्तरोऽभिहितो मया ।\nस्वस्ति प्राप्नुहि भद्रं ते संध्याकालोऽतिवर्तते ॥१-४४-२०॥",
  "धन्यं यशस्यमायुष्यं पुत्र्यं स्वर्ग्यमथापि च ।\nयः श्रावयति विप्रेषु क्षत्रियेष्वितरेषु च ॥१-४४-२१॥",
  "प्रीयन्ते पितरस्तस्य प्रीयन्ते दैवतानि च ।\nइदमाख्यानमायुष्यं गंगावतरणं शुभम् ॥१-४४-२२॥",
  "यः शृणोति च काकुत्स्थ सर्वान् कामानवाप्नुयात् ।\nसर्वे पापाः प्रणश्यन्ति आयुः कीर्तिश्च वर्धते ॥१-४४-२३॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे चतुश्चत्वारिंशः सर्गः ॥१-४४॥"
]