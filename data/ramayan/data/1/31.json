[
  "अथ श्रीमद्वाल्मीकीयरामायणे बालकाण्डे मिथिलाप्रस्थानम् नाम एकत्रिंशः सर्गः ॥१-३१॥",
  "अथ तां रजनीं तत्र कृतार्थौ रामलक्ष्मणौ ।\nऊषतुर्मुदितौ वीरौ प्रहृष्टेनान्तरात्मना ॥१-३१-१॥",
  "प्रभातायां तु शर्वर्यां कृतपौर्वाह्णिकक्रियौ ।\nविश्वामित्रमृषींश्चान्यान् सहितावभिजग्मतुः ॥१-३१-२॥",
  "अभिवाद्य मुनिश्रेष्ठं ज्वलन्तमिव पावकम् ।\nऊचतुर्मधुरोदारं वाक्यं मधुरभाषिणौ ॥१-३१-३॥",
  "इमौ स्म मुनिशार्दूल किङ्करौ समुपस्थितौ ।\nआज्ञापय यथेष्टं वै शासनं करवाव किम् ॥१-३१-४॥",
  "एवमुक्तास्ततस्ताभ्यां सर्व एव महर्षयः ।\nविश्वामित्रं पुरस्कृत्य रामं वचनमब्रुवन् ॥१-३१-५॥",
  "मैथिलस्य नरश्रेष्ठ जनकस्य भविष्यति ।\nयज्ञः परमधर्मिष्ठस्तत्र यास्यामहे वयम् ॥१-३१-६॥",
  "त्वं चैव नरशार्दूल सहास्माभिर्गमिष्यसि ।\nअद्भुतं च धनूरत्नं तत्र त्वं द्रष्टुमर्हसि ॥१-३१-७॥",
  "तद्धि पूर्वं नरश्रेष्ठ दत्तं सदसि दैवतैः ।\nअप्रमेयबलं घोरं मखे परमभास्वरम् ॥१-३१-८॥",
  "नास्य देवा न गन्धर्वा नासुरा न च राक्षसाः ।\nकर्तुमारोपणं शक्ता न कथञ्चन मानुषाः ॥१-३१-९॥",
  "धनुषस्तस्य वीर्यं तु जिज्ञासन्तो महीक्षितः ।\nन शेकुरारोपयितुं राजपुत्रा महाबलाः ॥१-३१-१०॥",
  "तद्धनुर्नरशार्दूल मैथिलस्य महात्मनः ।\nतत्र द्रक्ष्यसि काकुत्स्थ यज्ञं चाद्भुतदर्शनम् ॥१-३१-११॥",
  "तद्धि यज्ञफलं तेन मैथिलेनोत्तमं धनुः ।\nयाचितं नरशार्दूल सुनाभं सर्वदैवतैः ॥१-३१-१२॥",
  "आयागभूतं नृपतेस्तस्य वेश्मनि राघव ।\nअर्चितं विविधैर्गन्धैर्धूपैश्चागरुगन्धिभिः एवमुक्त्वा मुनिवरः प्रस्थानमकरोत् तदा ।\nसर्षिसङ्घः सकाकुत्स्थ आमन्त्र्य वनदेवताः ॥१-३१-१३॥",
  "स्वस्ति वोऽस्तु गमिष्यामि सिद्धः सिद्धाश्रमादहम् ।\nउत्तरे जाह्नवीतीरे हिमवन्तं शिलोच्चयम् ॥१-३१-१४॥",
  "इत्युक्त्वा मुनिशार्दूलः कौशिकः स तपोधनः ।\nउत्तरां दिशमुद्दिश्य प्रस्थातुमुपचक्रमे ॥१-३१-१५॥",
  "तं प्रयान्तं मुनिवरमन्वयादनुसारिणाम् ।\nशकटीशतमात्रं तु प्रयाणे ब्रह्मवादिनाम् ॥१-३१-१६॥",
  "मृगपक्षिगणाश्चैव सिद्धाश्रमनिवासिनः ।\nअनुजग्मुर्महात्मानं विश्वामित्रं महामुनिम् ॥१-३१-१७॥",
  "निवर्तयामास ततः स ऋषि सन्घः स पक्षिणः ।\nते गत्वा दूरम् अध्वानम् लम्बमाने दिवाकरे ॥१-३१-१८॥",
  "ते गत्वा दूरमध्वानं लम्बमाने दिवाकरे ।\nवासं चक्रुर्मुनिगणाः शोणाकूले समाहिताः ॥१-३१-१९॥",
  "तेऽस्तं गते दिनकरे स्नात्वा हुतहुताशनाः ।\nविश्वामित्रं पुरस्कृत्य निषेदुरमितौजसः ॥१-३१-२०॥",
  "रामोऽपि सहसौमित्रिर्मुनींस्तानभिपूज्य च ।\nअग्रतो निषसादाथ विश्वामित्रस्य धीमतः ॥१-३१-२१॥",
  "अथ रामो महातेजा विश्वामित्रं महामुनिम् ।\nपप्रच्छ नरशार्दूलः कौतूहलसमन्वितः ॥१-३१-२२॥",
  "भगवन् को न्वयं देशः समृद्धवनशोभितः ।\nश्रोतुमिच्छामि भद्रं ते वक्तुमर्हसि तत्त्वतः ॥१-३१-२३॥",
  "चोदितो रामवाक्येन कथयामास सुव्रतः ।\nतस्य देशस्य निखिलमृषिमध्ये महातपाः ॥१-३१-२४॥",
  "इत्यार्षे श्रीमद्रामायणे वाल्मीकीये आदिकाव्ये बालकाण्डे मिथिलाप्रस्थानम् नाम एकत्रिंशः सर्गः ॥१-३१॥"
]